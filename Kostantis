Μια χαρακιά στο αριστερό χείλι
(ή πώς ο Κωσταντής Λυπηρίδης βρέθηκε στην νήσο Ελένη)

Ο Κωστής, ή ο Κωσταντής όπως τον έλεγαν οι δικοί του, ήταν ο μικρότερος. Λεπτός, ξανθός, πρασινομάτης, κουβαλούσε μια γραμμή από αρχαία νορμανδικά γονίδια που τον έκαναν να μοιάζει την ίδια στιγμή απειλητικά διαφορετικός αλλά και ακαταμάχητος με την κυριολεκτική έννοια της λέξης. Δεν ήταν ιδιαίτερα έξυπνος. Δεν έπαιρνε ούτε από γράμματα, ούτε από αριθμούς. Και η μόνη γεωμετρία που καταλάβαινε ήταν αυτή των άστρων, που μπορούσε να τα χαζεύει με τις ώρες, ξαπλωμένος ανάσκελα πάνω στο χώμα. Τόση ήταν η μανία του με τα αστέρια που είχε μάθει, από παιδί κιόλας, να ξεχωρίζει τους αστερισμούς με δικά του ονόματα. Ο Ωρίωνας ήταν η "κλεψύδρα", η Κασσιόπη το "φίδι"· τα "κατσαρόλια" των Άρκτων του τα είχαν ήδη δείξει οι μεγαλύτεροι που τα ήξεραν. Το σχολείο τον άντεξε τέσσερις τάξεις του δημοτικού όλες κι όλες. Ίσα που έμαθε να γράφει και να διαβάζει, αλλά η μόνη χρήση που έβαλε στα γράμματα ήταν να ξεφυλλίζει με τις ώρες κάτι τόμους αστρονομίας που είχε ξεθάψει και πάρει στα κρυφά από τα ράφια της μικρής βιβλιοθήκης του γυμνασίου. Περνούσε τα βράδια του με το κεφάλι στραμμένο στον ουρανό και τα πρωινά του κοιτώντας το καθρέφτισμά του στους διάστικτους άτλαντες των βιβλίων του. 
Όταν έκλεισε τα δεκατρία, οι γονείς του πήραν την απόφαση να τον στείλουν βοηθό σ΄ ένα μικρό ξυλουργείο που κρατούσε ένας μακρινός ξάδερφος του πατέρα του. Περισσότερο από τη μαθητεία της τέχνης ήλπιζαν απλώς να τον κρατήσουν μακριά όχι τόσο από την γοητεία των άστρων αλλά από τους ανθρώπους, αφού είχαν καταλάβει από νωρίς τις σχεδόν μαγικές ιδιότητες που είχε η ομορφιά του. Μια σαγήνη που εντεινόταν ακόμα περισσότερο από το πώς ο ίδιος δεν την συναισθανόταν ούτε στο ελάχιστο. Αντίθετα, την πλαισίωνε με μια αφύσικη ντροπαλότητα, σαν να ένιωθε ένοχος για τις άψογες γωνίες του προσώπου του, τους φαρδείς του ώμους και το αρχοντικό του πηγούνι. Τα καταπράσινα μάτια του ήταν ένα όπλο υπνωτισμού που χρησιμοποιούσε χωρίς τη θέλησή του κάθε φορά που μιλούσε με κάποιον. Δίχως να το θέλει άφηνε το αθώο, συνεσταλμένο βλέμμα του να χαμηλώσει και τότε οι άλλοι δεν μπορούσαν παρά να ακολουθήσουν τα μάτια του προς τα κάτω, να γλιστρήσουν πάνω στην τέλεια συμμετρική μύτη του, το λακκάκι που στεφάνωνε τα γεμάτα χείλη του και το χαμόγελό του, εξίσου αθώο, εξίσου αδιανόητα ακαταμάχητο, τόσο πολύ που έκανε τους πάντες να νιώθουν ότι εκείνη τη στιγμή θα τα παρατούσαν όλα για να τον ακολουθήσουν ακόμα και σε μια μάχη που ήταν χαμένη από χέρι.
Πρώτη η μητέρα του είχε καταλάβει ότι εκείνη τη διαδρομή, από τα μάτια, στη μύτη και στα χείλη, οι γυναίκες το συνέχιζαν και παρακάτω. Στο γεροδεμένο στέρνο, στην κοιλιά και τελικά στον καβάλο του Κωσταντή, εκεί που φούσκωνε, θαλερή και θηριώδης η φράγκικη κληρονομιά του Βονιφάτιου του Μονφερά. Στα μέρη γύρω από το Λιτόχωρο αφθονούσαν εκείνη την εποχή δύο πράγματα: τα κάστανα και οι χήρες. Νέες, φρέσκιες, φρούτα κομμένα από το κοτσάνι πολύ νωρίς, οι χήρες του χωριού, με ή χωρίς παιδιά, πεθερές η αντιστάσεις, έπεφταν η μία μετά την άλλη στα πόδια κι έπειτα στην αγκαλιά του Κωσταντή, πασχίζοντας να του δείξουν ότι πέρα από τις γωνίες των αστερισμών υπήρχαν, σε τούτον εδώ τον κόσμο, και οι καμπύλες των σωμάτων. Κι αυτός, σχεδόν παιδί ακόμα, αγαθός και απονήρευτος, πολύ καλός, πολύ ευγενικός, πολύ αγνός για να δυσαρεστήσει οποιαδήποτε, τις αγαπούσε όλες με την ανεπιτήδευτη φροντίδα και τη νωχελική αδιαφορία ενός αδέσποτου κουταβιού που δέχεται τα χάδια όλων των περαστικών. 
Λίγες μέρες πριν κλείσει τα δεκαοχτώ, έχοντας ήδη περάσει νύχτα, σούρουπο ή ξημέρωμα, με βροχή, χιόνι ή ξαστεριά, από τα μισά κρεβάτια όλου του χωριού που τώρα πια τον έδειχνε με το δάχτυλο, όχι στα ζυγωματικά, ούτε στο στέρνο αλλά κατευθείαν ανάμεσα στα μισητά του σκέλια, τον απάντησε στη μέση της πλατείας ο παπάς του χωριού. Ήταν κατακαλόκαιρο, λίγο πριν φέξει, μέρα Κυριακή κι ο Κωσταντής, επιστρέφοντας από τη βραδυνή του αλητεία, που ο ίδιος θεωρούσε καθήκον, κάπνιζε στα κλεφτά ένα δανεικό τσιγάρο και περίμενε να δει την ανατολή του Σείριου, σαν αρχαίος Αιγύπτιος αγρότης. Όταν ο παπα-Αντώνης τον πλησίασε σκυθρωπός, ο Κωστής έκανε το λάθος να τον χαιρετίσει. Δεν είχε καταλάβει ότι ο παπάς ήταν ποτισμένος αποβραδίς με τσίπουρο και την πικρία για την ντροπή της μικρής αδερφής του, άλλης μιας χήρας που το αλέτρι του Κωσταντή είχε σκάψει τόσο βαθιά ώστε να την αφήσει να κλαίει για εβδομάδες. Απρόσβλητος από την γοητεία των ματιών του νέου, ο δυσχρωμάτωψ ιερέας, που μπέρδευε το πράσινο της καλοσύνης με το κόκκινο του εξαποδώ, είχε τραβήξει το κουζινομάχαιρο που είχε κρυμμένο κάτω από το ράσο του κι είχε ζωγραφίσει  μια χαρακιά στα χείλη του Κωσταντή. Εκείνος είχε μείνει αποσβολωμένος. Συναισθανόμενος για πρώτη φορά τη δύναμή του, είχε σηκώσει το βλέμμα κι είχε κοιτάξει τον παπά με δύο μάτια που πετούσαν σπίθες. Είχε στραβώσει τα χείλη κι είχε δαγκώσει το σημείο όπου είχε δεχτεί τη λεπίδα και απ' όπου τώρα έτρεχε ένα αίμα τόσο κόκκινο, που ο παπάς, θεραπευμένος μια κι έξω από τον δαλτονισμό του, είχε κάνει μεταβολή κι είχε φύγει σχεδόν τρέχοντας για την εκκλησία και την πρωινή λειτουργία.

Θορυβημένη, ντροπιασμένη μα πάνω από όλα φοβισμένη, η Φιλιώ έβαλε λυτούς και δεμένους ώστε ο μια για πάντα σημαδεμένος βενιαμίν της, με μια χαρακιά αριστερά στο κάτω χείλι του και τις μισές γυναίκες του χωριού περασμένες στη ζώνη του, να φύγει όσο πιο μακριά γίνεται από το Λιτόχωρο. Και κάπως έτσι βρέθηκε ο Κωσταντής, που στην Αθήνα έγινε Κωστής, να μαθητεύει στις οικοδομές της Κυψέλης και του Παγκρατίου, δίπλα σε ένα μακρυνό θείο του, από τη μεριά του πατέρα του, που ήταν όλα όσα δεν ήταν ο ίδιος. Κοντός, μελαχρινός και ασχημομούρης αλλά παμπόνηρος, υπολογιστής και παραδόπιστος. Τα βράδια τον φιλοξενούσε στο μικρό του σπίτι στον Ασύρματο και τα πρωινά τον ανεβοκατέβαζε στις σκαλωσιές και τα γιαπιά, με μόνη αποστολή, μόνη οδηγία από τον ξαδερφό του, να πασπαλίσει την ομορφιά του Κωστή με άμμο και τσιμεντόσκονη, να θαμπώσει τη λάμψη του με όσες στρώσεις μονωτικού χρειαζόταν και να κάμψει τις ορμές του με το τριβίδι και το καλέμι. 
Ο ίδιος ο Κωσταντής, που πια είχε μεγαλώσει Κωστής, δεν καταλάβαινε από τίποτα. Ούτε η δουλειά, ούτε το ξύπνημα από τα χαράματα, ούτε η άμμος και η τσιμεντίλα μπορούσαν να σταθούν αντίδοτο στα μαγικά του. Tα γκρίζα χρώματα της πόλης γλιστρούσαν σαν πέπλα από πάνω του. Και κάθε πρωί, στον δρόμο για την οικοδομή, μπορούσες σχεδόν να ακούσεις τους αναστεναγμούς των κοριτσιών πίσω από τα κλειστά παραθυρόφυλλα. Στην Αθήνα δεν υπήρχαν ούτε αστέρια, ούτε χήρες. Κι η διαφορά του Κωστή της Αθήνας με τον Κωσταντή του Λιτόχωρου ήταν ότι εδώ είχε μάτια μόνο για μια γυναίκα. Ένα κορίτσι. Το κορίτσι του εργολάβου της οικοδομής, στην οποία αυτός δούλευε και ο θείος Μάρκος ήταν εργοδηγός. Το κορίτσι ήταν όμορφο, νέο και ελεύθερο, όλα τους εντελώς άγνωστα για τον Κωστή που ως τότε είχε γνωρίσει γυναίκες ώριμες και καταπιεσμένες, γυναίκες που λαχταρούσαν να θυμηθούν μαζί του κάτι που είχαν πρωτογνωρίσει στην αγκαλιά κάποιου άλλου κι έτσι πρόθυμες να τον πάρουν από το χέρι και να τον οδηγήσουν σε κάμαρες δουλεμένες και αργασμένες στο έργο του έρωτα. Η Ελένη ήταν μόλις δεκαέξι όταν ο Κωστής την κοίταξε για πρώτη φορά κι εκείνη ένιωσε τα μάτια του δυο πράσινες πρόκες που την κάρφωσαν στις τάβλες του καλουπώματος μιας πολυκατοικίας που ο πατέρας της έχτιζε αντιπαροχή στα Κάτω Πατήσια. Κάτω από εκείνες τις τάβλες της κράτησε πρώτη φορά το χέρι. Πάνω σε εκείνες της τάβλες τον άφησε να την φιλήσει, ενώ τροχιοδρομούσε τη γλώσσα της πάνω στη χαρακιά των χειλιών του. Και πίσω από εκείνες τις τάβλες τους έπιασε ένα απόγευμα ο πατέρας της, μισοπονειρεμένος από το ενδιαφέρον που εκείνη είχε αρχίσει να δείχνει για τις κατασκευές και μισοδασκαλεμένος από τον θείο Μάρκο, που πιο πολύ κι από το καθήκον απέναντι στα ξαδέρφια του, έβαζε το συμφέρον του και την εκδούλευση που είχε πουλήσει στο αφεντικό του καρφώνοντας το ίδιο του το αίμα. 
Μαζί με την εξορία από τη σκαλωσιά, ήρθε έτσι για τον Κωστή και η εξορία από το σπίτι στον Ασύρματο. Και λίγο μετά ήρθε και η κανονική εξορία, όταν ο πατέρας της Ελένης, παλιός φίλος του ίδιου του Σκαλούμπακα, φρόντισε, για να προστατεύσει τη θυγατέρα του, να χαρακτηριστεί ο Κωστής Λυπηρίδης "επικίνδυνος κομμουνιστής", να συλληφθεί ένα βράδυ καθώς επέστρεφε στο σπίτι ενός φίλου του οικοδόμου που τον φιλοξενούσε στου Γκύζη και να βρεθεί στο λιμάνι της Μακρονήσου, εκείνο το παγωμένο απόγευμα του Γενάρη, να χαμογελά, κοιτώντας μία τους αλφαμίτες και μία τον Απόστολο Δαύλη.
