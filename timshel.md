### timshel



\- Τελικά το κάνατε, έτσι δεν είναι; Νιώθετε καλύτερα τώρα;

Ταράχτηκα. Μέχρι εκείνη τη στιγμή θα έπαιρνα όρκο πως ήμουν μόνος. Τρεις το πρωί στην αίθουσα αναμονής της εντατικής του Πανεπιστημιακού. Το μόνο που ακουγόταν ήταν ο βόμβος από τις παλιές λάμπες φθορισμού. Στο βάθος, μέσα από το αντιφέγγισμα στα τζάμια των παραθύρων, διακρίνονταν μόνο τα φώτα της γέφυρας, μια λευκή γραμμή πάνω από τη θάλασσα.  

\- Σε μένα μιλάτε;

\- Δε βλέπω κανέναν άλλον, απάντησε κοφτά αλλά ευγενικά.

Καθόταν σε μια πολυθρόνα στην άλλη άκρη της σάλας και το πρόσωπο του ήταν στη σκιά έτσι που το μόνο που μπορούσα να διακρίνω ήταν η λάμψη από τον ασημένιο σκελετό των γυαλιών του. Φορούσε ένα σκούρο, καλοσιδερωμένο κοστούμι, λευκό πουκάμισο και γραβάτα. Τα μαύρα παπούτσια του γυάλιζαν ολοκαίνουργια. Είχε τα πόδια του πλεγμένα σταυροπόδι και τα χέρια μπροστά στο στήθος του με τις άκρες των δαχτύλων να ακουμπούν η μία την άλλη. Θύμιζε αυστηρό καθηγητή ή ακόμα χειρότερα δικηγόρο λίγο πριν σου αναγγείλει μια καταδικαστική απόφαση.

\- Τους ζητήσατε να τον βγάλουν από τη μηχανική υποστήριξη, έτσι δεν είναι;

Ποιος ήταν και πώς γνώριζε για τον Γιάννη; Κάποιος συγγενής που δε θυμόμουν; Κάποιος που είχε μιλήσει με τη μητέρα; Όμως ούτε καν η ίδια δε γνώριζε. 

\- Γνωριζόμαστε; ρώτησα κάπως επιθετικά.

\- Με κάποιο τρόπο είμαστε συγγενείς. Μακρινοί, αλλά συγγενείς.

\- Με όλο το σεβασμό αλλά τι κάνετε εδώ τέτοια ώρα; Και πώς γνωρίζετε για τον Γιάννη;

\- Ας πούμε ότι γνωρίζω πολλά γενικώς. Κάποιοι μάλιστα θα έλεγαν, υπερβάλλοντας, πως γνωρίζω τα πάντα. Όσο για το προχωρημένο της ώρας είναι κάτι που συνηθίζω αλλά δεν έχει να κάνει τόσο με μένα. Σχεδόν πάντοτε με καλούν τέτοιες ώρες.

\- Σας καλούν;

\- Με καλούν. Όπως εσείς αγαπητέ. Εσείς με καλέσατε.

\- Μα δε σας γνωρίζω καν. Είναι η πρώτη φορά που σας βλέπω.

\- Το ένα δεν προϋποθέτει το άλλο. Είναι όντως η πρώτη φορά όμως. Είσαστε πάντα πολύ φειδωλός στις επικλήσεις σας. Σας θυμάμαι μικρό να καταβάλλετε μεγάλη προσπάθεια για να μη με καλέσετε. Μα πιο πολύ σας θυμάμαι λίγα χρόνια πριν, σε μια σάλα σαν κι αυτήν, να φωνάζετε στη μητέρα σας ότι δεν υπάρχω.

Μια σάλα σαν κι αυτήν; Πόσα χρόνια πριν; Λίγο μετά την τελευταία βρογχοσκόπηση του πατέρα. Στο “Σωτηρία”.

\- Δεν μπορεί….

\- Εσείς ξέρετε καλύτερα.

\- Μα…

- Κι όμως. Υποθέτω ότι τώρα πια νιώσατε έτοιμος. Δεν μπορώ λοιπόν παρά να επαναλάβω την ερώτησή μου: Ζητήσατε από τους γιατρούς να αποσυνδέσουν τον αδερφό σας από τον αναπνευστήρα;

- Εγώ…, εγώ δεν… Μα νόμιζα ότι γνωρίζατε τα πάντα.

- Όχι. Όχι, τα πάντα. Μόνον όσα οι άνθρωποι παραδέχονται. Γι’ αυτό και μια κάποια εμμονή των υπαλλήλων μου με την εξομολόγηση. Βλέπετε, όλα είναι θέμα πληροφόρησης.

Ένιωσα να ζαλίζομαι. Η σάλα είχε σκοτεινιάσει ενώ την ίδια ώρα ένα χλωμό φως φαινόταν να αναδύεται κάτω από την πολυθρόνα του. Η σκιά που κάλυπτε το πρόσωπό του άφηνε τώρα να φανεί κάτι που έμοιαζε με χαμόγελο.
Δεν είχε περάσει ούτε μια ώρα που είχα συναντήσει τον γιατρό. Την περασμένη Δευτέρα ο Γιάννης είχε κλείσει έναν χρόνο στην εντατική. Οι εγκεφαλικές του λειτουργίες είχαν υποστεί μη αναστρέψιμες βλάβες. 
Είχα ζητήσει να δω τον διευθυντή μόνος. Ήταν σύμφωνος πως ήταν η σωστή απόφαση. Η μόνη απόφαση. Ήθελα όμως λίγο χρόνο ακόμα. Θα γυρνούσα, τού είχα πει, στο γραφείο του ως το τέλος της εφημερίας. 

\- Δεν το έκανα, απάντησα. Όχι ακόμα.

\- Από εκεί που έρχομαι το “όχι ακόμα” δεν έχει νόημα, απάντησε απότομα. Στα μέρη μου σημαίνει ότι ήδη έχει συμβεί.

\- Τι θέλετε να πείτε; ότι θα συνέβαινε ούτως ή άλλως;

\- Κάθε άλλο. Εσείς το κάνατε να συμβεί. Είχατε την ελευθερία να επιλέξετε.

\- Μα σας λέω ότι δεν το ζήτησα ακόμα από τον γιατρό.

\- Ακούστε. Το ότι είμαι εδώ σημαίνει ότι τα πράγματα έχουν ήδη πάρει το δρόμο τους. Βρίσκομαι εδώ για να ακούσω την ομολογία σας.

\- Αυτό εννοείτε όταν λέτε ότι εγώ σας κάλεσα;

\- Πάνω, κάτω. Σας είπα ότι δεν γνωρίζω τα πάντα.

\- Υποτίθεται όμως ότι είσαστε παντού και πάντοτε. Από τη στιγμή που μας δημιουργήσατε.

\- Αυτά είναι υπερβολές των φίλων μου. Το βασικό μου γνώρισμα, σας διαβεβαιώ, είναι η ευγένεια. Δεν εμφανίζομαι ποτέ απρόσκλητος. Όσο για τη “δημιουργία” σας, σάς παρακαλώ να με αφήσετε έξω απ’ όλο αυτό. Δεν είχα καμία εμπλοκή στο ζήτημα.

\- Τι θέλετε να πείτε; Ότι υπήρχαμε πριν από εσάς;

\- Αγαπητέ μου, είμαι πολύ νεότερος απ’ όσο θέλετε να με παρουσιάζετε. Ο κόσμος που μας περιβάλλει μου φαίνεται εξίσου δυσνόητος όσο και σ’ εσάς.  Όσο για το ποιος δημιούργησε ποιον, επιτρέψτε μου να έχω μια υποψία για το αντίθετο από αυτό που νομίζετε. Η πρώτη μου ανάμνηση είναι ένας νεαρός αγρότης, πιτσιλισμένος με αίμα, να μου λέει ότι δεν είναι φύλακας του αδερφού του.

\- Δεν είναι το ίδιο! τινάχτηκα. Η υπόθεση του Γιάννη δεν είναι το ίδιο!

\- Ποτέ δεν είναι. Πιστέψτε με όταν σας λέω ότι θα είμαι ο τελευταίος που θα σας κρίνει.

Τώρα, ήταν αδύνατο να μη διακρίνω ένα ειρωνικό μειδίαμα κάτω από τα ασημένια γυαλιά.
\- Λοιπόν, νομίζω πως είναι ώρα, είπε κι έφερε τα χέρια του στους μηρούς του, σαν να ετοιμαζόταν να σηκωθεί.

\- Ώρα για τι;

\- Είναι αργά κύριε Καρέλη. Θα πρέπει να προχωρήσουμε. Πριν το τέλος της εφημερίας.

Σήκωσα το κεφάλι. Ο γιατρός στεκόταν όρθιος δίπλα μου, κοιτώντας με μ’ ένα μίγμα παραίτησης κι ανυπομονησίας.
Γύρισα το βλέμμα προς την πολυθρόνα. Δεν είχα καμιά αμφιβολία ότι θα την έβρισκα άδεια. 
